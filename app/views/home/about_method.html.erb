<div class="page-header">
  <h1>Om metoden</h1>
</div>

<div class="row-fluid">
  <h2 id="issues">Hvordan lager vi saker?</h2>

  <p>Holder de ord gjør det enkelt for folk å sjekke hva politikerne på Stortinget lover og gjør i saker de er opptatt av. Holder de ords utgangspunkt er de politiske sakene slik de blir omtalt i samfunnsdebatten og media. Vi henter avstemningsdata fra Stortinget og valgløfter fra partiprogram. På den måten er det enkelt å se hva politikerne har lovet og hva de har stemt. Siden vi i Norge stort sett opererer med partistemming, fokuserer vi hovedsakelig på hva de ulike <em>partiene</em> samlet har stemt i en gitt avstemning. I de tilfellene hvor en representant stemmer annerledes enn partistandpunktet tilsier vil dette bli merket.</p>

  <h3>Saker og posisjoner</h3>
  <p>En <em>sak</em> definerer vi på vårt nettsted som et politisk standpunkt, eksempelvis «fjerne og redusere formueskatt». Under denne saken samler vi alle relevante avstemninger og viser hvert enkelt partis posisjon som en sum av disse avstemningene. For hver avstemning gjør Holder de ord en manuell vurdering av hvorvidt å stemme for et forslag i Stortinget er å stemme i tråd med saken. I tillegg henter vi ut relevante valgløfter fra vår løftedatabase og knytter disse til saken. </p>

  <p>Alle partiene får dermed en skår på hver sak basert på hvor mange ganger de har stemt for eller mot i de individuelle avstemningene. Denne skåren bruker vi til å gi en samlet oversikt over hvordan hvert parti har stemt i saken totalt sett. Holder de ord opererer med fem graderinger:</p>

  <ul>
    <li>konsekvent for (80-100%)</li>
    <li>stort sett for (60-79%)</li>
    <li>både for og mot (40-59%)</li>
    <li>stort sett mot (20-39%)</li>
    <li>konsekvent mot (0-19%)</li>
  </ul>

  <h3>Vekting av saker</h3>
  <p>Alle avstemninger i Stortinget er ikke like viktige. Noen avstemninger, slik som representantforslag fra opposisjonen, kan ofte fremmes for å markere egen politikk, særlig når det  er en flertallsregjering og man vet at forslaget ikke kommer til å bli vedtatt. Andre avstemninger, slik som statsbudsjettet eller lovsaker, gir faktiske konsekvenser for samfunnet i form av tilskudd og bevilgninger eller innførte lover.</p>

  <p>For å gjøre presentasjonen av politikken mer representativ, vekter vi derfor avstemningene etter deres faktiske betydning. En vektet avstemning får større relativ tyngde i forhold til andre avstemninger i samme sak. Man får da et resultat som i større grad speiler det som faktisk skjer på Stortinget.  Vekting medfører enkelte skjønnsmessige vurderinger, og Holder de ord opererer med tre kriterier som kan gjøre at en sak blir vektet opp eller ned:</p>

  <dl>
    <dt>Sakstype på Stortinget</dt>
    <dd>Først tar man hensyn til Stortingets sakstype. Forskjellige saker har forskjellig betydning. I <em>Stortingsmeldinger</em> gjøres ingen reelle politiske vedtak, disse vektes derfor lavt. <em>Forslag som vedlegges protokollen</em> vektes noe høyere. Når en avstemning vedlegges protokollen, betyr det ofte at flertallet er enige i innholdet, men at den er under arbeid i Regjeringen, eller skal opp til behandling i en annen form senere. <em>Representantforslag</em> vektes høyere, men anses fremdeles som mindre viktige, siden terskelen for å fremme slike ikke er særlig høy og de ofte er gjenstand for politisk spill[link til artikkel om dok8]. <em>Lovforslag</em> vektes enda høyere, siden disse ofte danner rammene for handling, mens <em>statsbudsjettavstemninger</em> vektes høyest, siden de fører til direkte, bevilgningsmessige konsekvenser.</dd>

    <dt>Tematisk samsvar:</dt>
    <dd>Utgangspunktet fra sakstype har to modifikasjoner. Først, gjør hvor sammenfallende avstemningens innhold er med saken at vi visse tilfeller vekter den opp eller ned. Er innholdet i avstemningen svært sentral for avstemningen, kan for eksempel et lovforslag vektes høyere.</dd>

    <dt>Gjennomførte forslag</dt>
    <dd>For det andre, kan et forslag som faktisk gjennomføres vektes opp. Hvis for eksempel representantforslag fra opposisjonen blir vedtatt og gjennomført har dette mer betydning enn bare et fremsatt forslag.</dd>
  </dl>

  <p>I tabellen under kan man se en fullstendig oversikt over vekteskjemaet vi benytter i Holder de ord.</p>

  <table class="table table-striped">
    <thead>
      <tr>
        <th>Vekt</th>
        <th>Hva betyr vekten?</th>
        <th>Hvilke sakstyper fra Stortinget faller under vekten?</th>
        <th>Særlig relevant avstemning</th>
        <th>Forslaget leder til gjennomført politikk</th>
      </tr>
    </thead>
    <tbody>
      <tr>
        <td>0</td>
        <td>Avstemningen har ingen reell betydning</td>
        <td>Stortingsmeldinger</td>
        <td></td>
        <td></td>
      </tr>

      <tr>
        <td>0.5</td>
        <td>Avstemningen anses som lite viktig</td>
        <td>Forslag som vedlegges protokollen</td>
        <td></td>
        <td></td>
      </tr>

      <tr>
        <td>1</td>
        <td>Avstemningen anses som mindre viktig</td>
        <td>Representantforslag</td>
        <td></td>
        <td></td>
      </tr>

      <tr>
        <td>2</td>
        <td>Avstemningen anses som viktig</td>
        <td>Lovforslag, Alternative statsbudsjett</td>
        <td></td>
        <td>Representantforslag som blir gjennomført politisk.</td>
      </tr>

      <tr>
        <td>4</td>
        <td>Avstemningen anses som svært viktig</td>
        <td>Statsbudsjett</td>
        <td>Særdeles viktige lovsaker</td>
        <td></td>
      </tr>
    </tbody>
  </table>


</div>

<hr class="soften">



<div class="row-fluid">
  <h2 id="promises">Valgløfter og kategorisering</h2>

  <h3>Hva er et valgløfte?</h3>

  <p>I valgkampen presenterer partiene og politikerne sine visjoner og planer for landet i valgprogram. Disse danner grunnlaget for valgkampen, gjennom å forklare for velgerne hvordan partiene vil bruke makten dersom de får støtte fra velgerne. Det ligger et vesentlig element av forpliktelse fra partiene til å prøve å oppfylle de politiske løftene de gir før valget. Sammenhengen mellom gjennomført politikk og valgløfter er dermed viktig.</p>

  <p>I Holder de ord definerer vi valgløfter slik:</p>

  <p class="well">
  	<em>Et valgløfte er en politisk lovnad som staker ut en politisk kurs eller foreslår et konkret handlingsmål. Valgløftet gjelder hvis ikke annet spesifiseres for kommende Stortingsperiode.</em>
  </p>

  <p>På sakssiden sammenstiller vi løftene fra valgprogrammet med den faktiske stemmegivningen i Stortingssalen. Dette gjør det mulig å se om politikerne holder det de lover. I tillegg til løfter fra valgprogram, vil Holder de ord i forkant av Stortingsvalget 2013 også utvikle en tjeneste som gjør det mulig for folk å registrere løfter de synes det er viktig at politikere holder, og gjøre det enkelt for folk å følge i den videre saksgangen på Stortinget.</p>

  <p>I en koalisjonsregjering forhandler partiene frem en regjeringserklæring, som er regjeringspartienes felles plattform for den kommende Stortingsperioden. Her inngås det kompromisser og viktige saker fremheves. For å få et representativt bilde inngår derfor også løfter fra disse regjeringserklæringene i Holder de ords løftedatabase.</p>

  <h3>Løftedatabasen</h3>

  <p>Holder de ord registrerer valgløfter gitt i partiprogram i en søkbar database. Det er første gang alle partiprogram blir gjort tilgjengelige for offentligheten på denne måten.</p>

  <p>I et moderne demokrati har partiprogrammene en dobbel funksjon: de fungerer som retningsgivende for partiene ved politikkutforming, samtidig som de gir velgerne en anledning til å etterprøve valgløfter som gis i forbindelse med valg. Partiprogrammene står dermed i en særstilling jamført med andre politiske løfter, for eksempel valgflesk framsatt i TV-debatter.
  </p>

  <h3>Hvordan kategoriserer vi løfter?</h3>

  <p>Partiprogram inneholder mange forskjellige typer informasjon. Når Holder de ord registrerer et løfte vil derfor første skrittet være å skille løfter fra generelle standpunkt og verdierklæringer. Dette gjør vi ved å anvende definisjonen fra forrige avsnitt. Neste steg er å avgjøre hvorvidt løftet er generelt eller spesifikt. Lover løftet noe som kan måles, eller representerer det heller et verdisyn eller gir til kjenne en ønsket politisk kurs på generelt grunnlag?</p>

  <p>Holder de ord definerer et spesifikt løfte som et løfte som inkluderer en beskrivelse av en handling eller et mål, og som dermed er mulig å etterprøve. Denne definisjonen omfatter for eksempel økte tilskudd, endring av lovverk, planer om å utrede et tema, eller andre målbare lovnader. Et generelt løfte er et løfte som ikke inkluderer spesifikke mål eller handlinger, men som formulerer generelle målsetninger som ikke lar seg teste.</p>

  <p>Det siste vi gjør er å knytte løftene til kategorier. Til dette benytter Holder de ord Stortingets system for å kategorisere avstemninger. Dette består av 172 kategorier. Disse dekker alle politiske saksfelt som behandles av Stortinget, og listen oppdateres etter hver stortingsperiode. Siden noen løfter er sammensatte, og omfatter flere tema, kan de derfor også tilhøre flere kategorier. Ved å ha et felles kategorisystem for løfter og avstemninger blir det lettere å koble og sammenstille disse på sakssidene våre.</p>
</div>